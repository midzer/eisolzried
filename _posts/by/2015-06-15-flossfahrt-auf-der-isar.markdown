---
layout: post
title:  "Floßfahrt auf da Isar"
date:   2015-06-15
imgfolder: /assets/images/2015/allgemeines/
images:
  - name: flossfahrt1
    text: Floßfahrt 1
  - name: flossfahrt2
    text: Floßfahrt 2
lang: by
tags: allgemeines
categories:
  - by
---

In da Fria am 13. Juni 2015 samma mit 2 Busse nooch Woifratshausn, um a Floßfahrt auf da Isar zum macha. As Wedda war stabil und mir hom uns auf an scheena Dog g'freid. Ois ma okemma san no schnoi aufs Glo und as Proviant auf as 7x18m große Floß naufg'loon. Leinen los!

Da Wiggal mid seina Band spuid sauba oan auf und glei hommas erschte Fassl Bier o'zapft. De 2 Flößa hom uns guad durch de erschten Stromschnoin durchbrocht. Zeid für a Brotzeid: an Lebakaas mit Kartoffesalod hods gehm; zum Obeschwoam glei an Original Angermeier Obstla hint nooch! Bekannte Voiksliadl homma gsunga, do ders Deinhausa Liadl natürli ned foin. A Fetzn Gaudi :D Vorm Mittog kimma a d'Sonna naus und de erschten hupfa as Wassa nei, um si friisch zum macha. Ma vazoid, manche hom a unfreiwillig während da Floßfahrt bood...

Nooch am kurzen Stop in am Biagartn samma weidag'fahrn. Es hod oiwei gnua zum Essn gehm, a koide Hoibe und a Gaudi hods ned langweilig wern lassn. Schod dass nahad scho vorbei war und mir hom in Minga/Thalkircha o'glegt. Unsa Busfahra hod uns nooch Deinhausn zruck brocht und vui Leid san no beim Grillfestl am Bürgahaus an ganzn Omd bliem.

Fazit: es war a griabiga Dog mit scheene Momente, fetzn Gaudi und vui Action. De Highlights warn de 3 langa Wassarutschn und de gloane Aloisius Kabine zum Wassa lassn hintn am Floß :)

{% include component/gal.html %}

